Všechny části rostlin rodu kožařky jsou jedovaté, vyjma měkkých zdužnatělých lístků obklopující jedovatá semena. Toxicitu způsobuje látka tutin, jež působí na centrální nervovou soustavu a způsobuje křeče různých svalů, například i dýchacích, které mohou vést až ke smrti; dlouhodobě také poškozuje paměť. Celá rostlina je, vyjma dužnatého obalu semen, pro lidi silně hořká, takže se nepředpokládá její vědomá konzumace. Obsažená látka tutin je stejně toxická i pro býložravá zvířata, nepůvodní druhy ji spásají a následně hynou.

Jedovatý může být i med kontaminovaný tutinem nebo jeho deriváty. Drobný savý hmyz Scolypopa australis z čeledi Ricaniidae, patřící do podřádu křísů (Auchenorrhyncha), saje v larválním stadiu z rostliny mízu a jako odpad vylučuje hustou, sladkou, lepkavou substanci medovici sbíranou včelami a přetvářenou v med.

Za specifických přírodních podmínek, tj. vysoký počet toxických keřů a přemnožených křísů, horké suché počasí a absence atraktivnějších zdrojů potravy pro včely, může být překročená povolená hladina tutinu obsaženého v medu. Kodex potravinových norem pro Austrálii a Nový Zéland stanoví maximální úroveň tutinu v prodavaném medu do hodnoty 0,7 mg/kg. Hlavní rizikové období je od ledna do dubna a ovlivňuje med na většině Severního ostrova a v horní třetině Jižního ostrova. Místa nejvíce náchylná na tuto událost se obvykle nacházejí na Severním ostrově na poloostrově Coromandel i v zátoce Bay of Plenty a na severu Jižního ostrova v oblasti Marlborough Sounds. Řada lidí byla v průběhu let tímto toxickým medem více či méně otrávena. Poslední zaznamenaný případ hromadné otravy byl v roce 1974, kdy se s ní léčilo třináct pacientů. Od roku 1974 došlo k devítí případům a poslední známá otrava byla v roce 1991 v oblasti Bay of Plenty.
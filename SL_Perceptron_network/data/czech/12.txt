Vytvoření ikony se datuje do počátku 12. století a na Rus se dostala kolem roku 1131. To je v souladu s popisem uvedeným v ruských letopisech.[1][2][3][4] Podobně jako u jiných byzantských uměleckých děl vysoké kvality se předpokládá, že byla namalována v Konstantinopoli.[4][5][6] Původní jsou pouze obličeje postav na obraze, zatímco oblečení bylo přemalováno v důsledku poškození vzniklého následkem umístění kovového okladu (rizy)[1][4] a požáru v roce 1195.[4][3]

Asi v roce 1131 poslal řecký patriarcha Konstantinopole ikonu jako dar kyjevskému velkovévodovi, snad Juriji Dolgorukému[7][8] nebo ještě jeho předchůdci Mstislavu I. Sona Hoisingtonová to částečně vykládá úsilím Byzantinců o konverzi a christianizaci tehdejších slovanských národů.[9] Ikona nejdříve byla ve Vyšhorodském klášteře, dokud ji Jurijův syn Andrej Bogoljubskij v roce 1155 nepřemístil do Vladimiru.[7]

Podle legendy se koně vezoucí ikonu zastavili poblíž Vladimira a odmítli pokračovat dál. To bylo vyloženo jako znamení, že Theotokos (Bohorodička) chce, aby ikona zůstala tam. Místo bylo pojmenováno Bogoljubovo, „to, které miluje Bůh“. Andrej ikonu umístil do své rezidence v Bogoljubovu a nedaleko začal budovat katedrálu Zesnutí přesvaté Bohorodice, aby legitimizoval své tvrzení, že Vladimir nahradil Kyjev jako hlavní město Rusi.[10] Brzy po vysvěcení katedrály v roce 1160 byla ikona přemístěna tam.[11]
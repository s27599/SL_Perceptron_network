Neopadavý, bohatě rozvětvený keř dorůstající do 6 m nebo řidčeji stromek s asi 3 m vysokým kmenem válcovitého tvaru a šedou až hnědou kůru s patrnými lenticelami. Větve, které jsou v mládí čtyřhranné, jsou porostlé krátce řapíkatými nebo přisedlými, vstřícnými, tmavě zelenými listy ve dvou řadách. Čepele mají vejčité až kopinaté, dlouhé od 5 do 8 cm a široké od 4 do 5 cm, na bázi jsou okrouhlé nebo srdčité, na vrcholu zašpičatělé, po obvodě celokrajné, na lícní straně jsou lesklé, lysé a na rubové jemně chlupaté, mají jeden až tři páry obloukovitých postranních žilek, palisty nemají.

Květy jsou jen asi 4 mm velké, pětičetné, oboupohlavné a na 5 cm stopkách vytvářejí nicí, 15 až 30 cm dlouhá hroznovitá květenství. Kališní lístky jsou vejčité či kopinaté, 3 mm dlouhé, zelené a po obvodě často vroubkované. Korunní lístky jsou vejčitě kopinaté, 1,5 mm dlouhé, zelené, neopadavé a za plodu zdužnatělé. V květu roste ve dvou přeslenech deset volných tyčinek s vystouplými prašníky, gyneceum tvoří pět až deset plodolistů obsahující po jednom vajíčku, svrchní semeník má volné čnělky nesoucí drobné blizny. Přenos pylu nutného k opylení zajišťuje nejčastěji vítr, květy jsou silně dichogamní, čnělky s bliznami jsou připravené k opylení dlouho před dozráním pylu v prašnících květu.
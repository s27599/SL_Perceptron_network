Cristiano Ronaldo dos Santos Aveiro (výslovnost [kɾɨʃtiˈɐnu ʁuˈnaɫdu]IPA, * 5. února 1985 Funchal, Madeira) je portugalský fotbalista, útočník saúdskoarabského klubu Al-Nassr FC a kapitán portugalské reprezentance, s níž vyhrál Mistrovství Evropy 2016 a premiérový ročník Ligy národů 2018/2019. Profesionální kariéru započal ve Sportingu Lisabon, mezi roky 2003 až 2009 hrál za anglický Manchester United. Odtud přestoupil do španělského Realu Madrid za onehdy rekordní částku 80 milionů liber.[3] Od roku 2018 nastupoval za italský klub Juventus FC. V roce 2021 se vrátil do Manchesteru United a na konci roku 2022 přestoupil do saúdskoarabského týmu An-Nassr FC. Jedná se o komplexního hráče považovaného za jednoho z nejlepších fotbalistů světa.[4][5][6] Do ledna 2021 vybojoval 33 klubových trofejí.[7]

V průběhu kariéry získal Zlatý míč (2008, 2016, 2017) i Zlatý míč FIFA (2013, 2014). Za rok 2009 vyhrál cenu Ference Puskáse o nejhezčí gól roku.[8][9] Začátkem prosince 2020 vstřelil 750. gól ve své kariéře.[10] S více než 820 vstřelenými brankami vede historickou statistiku nejlepších střelců. V průběhu profesionální kariéry odehrál více než 1 100 soutěžních zápasů.[11]

V květnu 2018 se stal prvním fotbalistou s pěti triumfy v novodobé éře Ligy mistrů UEFA,[12] jejíž hlavní fáze se účastnil mezi lety 2003–2022. Se 140 góly je nejlepším střelcem této vrcholné evropské soutěže klubů. V sedmi ročnících Ligy mistrů nastřílel nejvyšší počet branek (jednou se dvěma dalšími hráči).[13]
Zlatý míč (v originále francouzsky Ballon d'or) je ocenění, které uděluje francouzský sportovní magazín France Football. V letech 2010 až 2015 byla sloučena s oceněním Fotbalista roku FIFA do nového ocenění Zlatý míč FIFA, od roku 2016 došlo k návratu k původnímu ocenění. [1][2][3] Cena je udělována od roku 1956 každoročně hráči, který v uplynulém kalendářním roce podával nejlepší výkony. Do roku 1994 musel mít hráč občanství evropské země (ale mohl mít původ v jiné zemi), aby se pro něj mohlo hlasovat. Hlasovali evropští fotbaloví novináři.

Od roku 1995 bylo možno hlasovat i pro hráče z neevropských zemí, pokud hráli v evropských klubech. Vzhledem k tomu, že v té době už prakticky všichni nejlepší hráči hráli v Evropě, přeměnila se fakticky anketa z nejlepšího hráče Evropy na nejlepšího hráče světa. Zároveň od roku 1995 časopis France Football nejdříve nominuje hráče, ze kterých mohou hlasující vybírat. Prvním neevropským fotbalistou, který Zlatý míč získal, byl v roce 1995 Liberijec George Weah.

Od roku 2007 je možné nominovat kteréhokoli hráče z klubu kdekoli na světě. Zároveň od roku 2007 hlasují i novináři z neevropských zemí.
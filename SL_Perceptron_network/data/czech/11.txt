Labuť velká patří mezi největší ptáky v Česku. Má dlouhé, bíle zbarvené tělo s krátkým ocasem, černýma nohama a dlouhým, štíhlým krkem, který nese při plavání buď vzpřímený, nebo mírně esovitě prohnutý. Zobák je oranžový s černým nehtem na špičce; u kořene přechází v černé ozobí s výrazným hrbolem, který je u samce viditelně větší než u samice (tento rozdíl je patrnější v období hnízdění).[2]


Letící labuť
Mláďata v prachovém peří jsou šedobílá, mladí ptáci jsou hnědošedí s šedým až šedorůžovým zobákem bez hrbolu. Labuť létá s pomalými údery křídel a nataženým krkem. Ve střední Evropě si ji lze splést s podobně velkou labutí zpěvnou (Cygnus cygnus), která má černožlutý zobák.[2]

Hlas

Mladý pták
Nijak výrazně se po celý rok neozývá, díky čemuž získala i svůj anglický název mute swan (v překladu němá labuť). Výjimkou jsou rytmické, svištivé zvuky, které vydávají křídla za letu. Při obraně teritoria labuť syčí, což je obvykle doprovázeno esovitým prohýbáním krku a máváním křídel. Dospělci někdy vydávají nepříliš hlasité syčivé nebo štěkavé zvuky,[3] někdy v osamělosti při hledání partnera zapojují hlasitější volání, připomínající křik racků. Mláďata se ozývají tichým pípáním.[2]
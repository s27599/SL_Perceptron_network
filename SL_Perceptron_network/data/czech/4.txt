Juice Leskinen, občanským jménem Pauli Matti Juhani Leskinen (19. února 1950 v Juankoski — 24. listopadu 2006 v Tampere), byl oblíbený finský hudebník, skladatel, básník, spisovatel a reportér konce 20. století. Vydal 28 dlouhohrajících desek, z nichž 16 se stalo zlatými a dvě platinovými. Mezi jeho nejznámější hity patří kromě jiných písně Marilyn, Syksyn sävel (Podzimní melodie), Viidestoista yö (Patnáctá noc) a moderní vánoční píseň Sika (Prase). Jeho rané nahrávky se považují za základ hudebního směru Manserock vznikajícího v 70. letech. Kromě hudby se Leskinen věnoval poezii a dramatu. Vydal devět sbírek veršů a sedm divadelních her.

Juice Leskinen se narodil a prožil dětství v Juankoski v Severním Savo. V roce 1970 se přestěhoval do Tampere, kde začal studovat překladatelství z angličtiny. Studia po neshodě s vedoucím katedry nedokončil. Během studií založil společně s Mikkem Alatalem a Harrim Rinnem skupinu Coitus Int, se kterou začal koncertovat. Společně vydali v roce 1973 album Juice Leskinen & Coitus Int. Další desku Per Vers, runoilija vydali o rok pozdě taktéž ještě jako skupina, ale dále už Juice Leskinen vystupoval sólově. Během následujících asi deseti let vydal vedle dalších desek dvě velké série desek: Juice Leskinen Slam a Juice Leskinen Grand Slam. V 90. letech se zaměřil především na poezii, ale i přes své horšící se zdraví vydával každých pár let další desky. Ke svým padesátým narozeninám vydal desku L. Jeho poslední deskou byla roku 2004 Senaattori ja boheemi (Senátor a bohém), na které opět spolupracoval s Mikkem Alatalem.
V Banskej Štiavnici postupne budoval zo zaostalej zdravotnej jednotky s 50 posteľami v provizórnych podmienkach modernú nemocnicu. Za vojny nemocnica okrem medicínskych funkcií chránila obete vojnového prenasledovania – napr. Zuzana Baroková zo štiavnickej židovskej rodiny sa v nej na jeseň 1944 zachránila pred deportáciou a celý život považovala nemocnicu a menovite Dr. Majdáka za svojich záchrancov[1][2].
Po vojne sa nemocnica postupne rozvinula na komplexný ústav so všetkými základnými oddeleniami. Chirurgické oddelenie v Banskej Štiavnici sa stalo uznávaným ústavom. Popri nemocnici sa v Banskej Štiavnici v tej dobe opätovne rozvinula aj moderná pracovná medicína, predovšetkým v oblasti banskej medicíny.
MUDr. Dionýz Majdák vykonával popri funkcii primára chirurgie aj funkciu riaditeľa nemocnice. Bol uznávaným odborníkom predovšetkým pre chirurgiu brušnej dutiny. Jeho vplyvom bol poznamenaný celý rad významných odborníkov v slovenskej i českej medicíne, o. i. MUDr. Imrich Hudec – zakladateľ prvého traumatologického oddelenia na Slovensku v Banskej Bystrici, MUDr. Andrej Sitár, prednosta interného oddelenia krajskej nemocnice v Banskej Bystrici, MUDr. Roman Schröder, prednosta Neurochirurgického oddelenia v Brne, MUDr. Filip Danninger sr., primár gynekologického oddelenia v Banskej Štiavnici, MUDr. Josef Řídký, primár detského oddelenia v Žiari nad Hronom, MUDr. Zlatica Bancíková – Skladaná, primárka oddelenia ARO v Žiari nad Hronom, MUDr. Otília Zigová, primárka oddelenia ARO v Banskej Štiavnici a ďalší[3].